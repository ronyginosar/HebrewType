הגדרה בהתהוות.

קוראים לי רוני גינוסר ואני חוקרת ויוצרת בתחומים של מדעי המחשב, עיצוב וטיפוגרפיה. בפרט - את נקודות ההשקה בין התחומים.
<br/>
לאורך שנות המחקר והעשייה שלי, השתמשתי אינספור פעמים במאגרי מאמרים אקדמים בעולמות של מחשבים, קוגניציה, פסיכולוגיה. אלו מאגרים ברי חיפוש שמציגים ארכיון מאמרים* שעברו ביקורת עמיתים** והוצגו בכנסים בנושאים שונים. המטרה היא להציג לציבור החוקרים והמתעניינים את כל מחקר העבר בצורה נוחה, כדי שיוכלו לבנות על כתפיו את מחקר העתיד. 
<br/>
כיום במחקר על טיפוגרפיה, ובפרט עברית - צריך ׳לנבור׳ ברשת כדי למצוא מאמרי הווה ועבר ולקרוא סריקות של פקסימילה וזירוקס שעוברות מפה לאוזן (או מדרייב לדרייב ליתר דיוק). במילים אחרות - חסר לי שאין ארכיון של מחקר אקדמי בתחום הטיפוגרפיה העברית, ובאופן רחב יותר - הייתי שמחה לראות תרבות רחבה יותר של כתיבה אקדמית בנושא כתב עברי.
<br/>
פה יש לחדד ולדייק - אם הגעתם לכאן, בוודאי אתם מסכימים שבשנים האחרונות הטיפוגרפיה העברית חווה פריחה מחודשת ועשייה ענפה. נוצרים פונטים חדשים, תואמי ווב ותואמי דפוס, פונטים ווריאבילים, וכן קיימים מגזינים אונליין שמוקדשים לעיצוב עברי וטיפוגרפיה עברית (בראשם כיום אאא). במגזינים וכן באתרי הפונטיות ניתן למצוא טקסטים מעולים ומעניינים המתעדים, מלווים ודנים בכתב עברי. הכוונה פה היא שונה, הכוונה היא לאגד ולרכז כתיבה אקדמית, מחקרית, על הנישה המרגשת שהיא טיפוגרפיה עברית.
<br/>
אחרי כמה שנות התבשלות עם הרעיון, החלטתי להתניע מיזם -
כתב עת מודפס, עם מאמרים בנושא כתב עברי,
שילווה במאגר ארכיוני אינטרנטי של מאמרים בפורמט פידיאף, בר חיפוש, כמו שנהוג בעולמות המדע. זאת כדי לקדם, לעודד ולהקל על מחקר עתידי והתפתחות הכתב העברי והמחקר שסביבו.
<br/>
בכתב העת ובאתר יופיעו גם מאמרים חדשים שנכתבים, אפילו במיוחד לכתב העת, גם תזות שנכתבות בלימודי טיפוגרפיה מתקדמים בחו״ל, נאמר ברדינג, אך גם מאמרי עבר בסגנון נרקיס וידרני.
שתי הפלטפורמות יתקיימו בפורמט דו לשוני, עברית-אנגלית. כך המאגר יהיה מונגש לקהל החוקר והמתעניין בארץ, אך גם שלא יישאר רק בארץ; מחקר הכתב העברי, ועשייה בו, קיימים בשנים האחרונות לא רק בקרב ישראלים - באנגליה, שוויץ, פולין והולנד (ככל הידוע לי עד כה)
<br/>
תשובות לשאלות על מאמרים:
<br/>
מהו מאמר? מאמר הוא טקסט בעל מבנה מסודר, שבא להעביר נושא (לעומת דעה או רגש אובייקטיבי). הטקסט יכול להיות קצר/ארוך/תזה/סקירה ספרותית בנושא כלשהו. הטקסט מלווה במקורות, ואיזכור (רפרנסים של אותם המקורות), והטענה של הטקסט נבנית על גבי איסוף של מקורות וניתוח שלהם ושל הקשר ביניהם בהקשר החדש שאותו המאמר בא להציג. נאמר - בדומה לעבודה סמינריונית בתואר.
מהי ביקורת עמיתים? כדי שמאמר יתקבל לכנס ויופיע בארכיון המאמרים של הכנס, נהוג לשלוח את הטקסט לחוקרים אחרים בתחום, בעילום שם, שמגיבים לגבי טיב ונכונות המאמר, וכן החידוש התפיסתי שהמאמר בא להציג. אם המאמר עובר ביקורת עמיתים, הוא מתקבל לכנס (לרוב לאחר סבב תיקונים קלים) ומוצג בכנס בהקצאה קצרה. לאחר מכן, המאמר יופיע בארכיון הכנסים.
כרגע פה לא תהיה ביקורת עמיתים, אולי בהמשך.
התזה שלי היא 80 עמודים, זה מתיש לקרוא! נכון. אי לכך נקיים מודל דומה לקיים במאגרי המאמרים המדעיים - כדי להציג בכתב העת, מגישים מאמר שמרכז את הליבה של המחקר, 8-12 עמודים כולל תמונות, והוא זה שיודפס. בארכיון - יוצגו שני המסמכים, גם המאמר, וגם התזה. כך שמי שירצה להתעמק, יוכל בקלות לגשת למידע.
פעם ראשונה? כתיבה אקדמית לא חייבת להיות מפחידה. יש שלל סוגים של כתיבה אקדמית, אבל בבסיסה הכוונה היא טקסט כתוב היטב, שיהיה מבוסס ויעביר מסר או מידע. כאמור כדי שיהיה בסיס למחקר שיבוא אחריו, אבל בעיקר - מקור אמין בעצמו. אין צורך במחקר משתמשים או שאלת מחקר מפוצצת. יש לכם רעיון או טקסט? אשמח לעזור וללוות כדי לעבד אותו לכדי מאמר. ספויילר- זה ידרוש לא מעט לקרוא מאמרים אחרים, וכמה איטרציות של תיקונים וחידודים - ככה לומדים לכתוב אותם.
<br/>
דוגמאות למאמרים בעיצוב
דוגמאות למאמרים בטיפוגרפיה
<br/>
תשובות לשאלות פרקטיות, ועוד שאלות חזרה אליכם:
<br/>
איך מגישים לכתב העת? שולחים פידיאף ל - hebrewtype@gmail.com. אם הכל כשורה - תתבקשו לשלוח קובץ דוק לטובת עיצוב הדפוס והדפוס עצמו. 
פורמט? פריסטייל כנקודת התחלה, עם המלצה להשתמש בטמפלייט דוק סטנדרטי המקושר. אני מניחה שהמאמרים הראשונים יהיו מאמרים קיימים, בהמשך נשתמש בטמפלייט האחיד לפידיאפים שיהיו באתר.
איך מתרגמים? מכירים מתרגם עברי-אנגלית טוב? אולי בהמשך נצטרך עוד שפות. 
מקליד (קלידן? מקלידן?) - יש הרבה מאמרים עבר מודפסים שישמחו לדיגיטציה והקלדה - מכירים מישהו שעושה את זה? או מישהו שמוכן לעשות? 
עורך? בטח, נגיע לזה כשיגיעו הגשות.
איך אפשר לעזור? שאלה מעולה, שלחו מייל ואפנה אליכם ברגע שאדע. ותודה!
מימון? מכירים קרן שיכולה להתאים? מכירים מישהו אישית ויכולים לקשר? אתם אישית אקדמיה לעיצוב או מוסד תרבות ורוצים לתת חסות? ספרו לי!
דפוס - כתב העת יהיה בהזמנה מראש ומודפס פר הזמנה. יהיו עוד מספר עותקים מועט לרכישה, ואחכ בתקווה יגיע הגיליון הבא. כל מי שיפורסם בגיליון כמובן יקבל עותק.
עלות - עלות כתב העת תהיה לכיסוי הוצאות בלבד, אין פה כוונה כלל לייצר רווח.
פונט בשימוש - כדי ללכת צעד קדימה, כל גיליון ישתמש בפונט של פונטייה/מעצב שונים, כדי לקדם פונטיות ומעצבים עבריים. פרקטית, נגלה ברגע שיהיה מימון כלשהו/ מישהו ירצה לתרום פונט לגיליון הראשון או לאתר.
בית דפוס - יש לכם המלצה? דברו אליי. לצערי בשל עלויות ואיכויות - לא פוסלת את הרעיון של הדפסה באירופה. סטייל ברנר בלונדון (בערך).
שכר - לא נהוג שכר בגין הגשת מאמר, זה מקום לפרסם את העבודה המחקרית שעשיתם, ולקדם אותה בקהילת החוקרים. (אולי בעתיד נתרחב להשיג מלגות מחקר מקרנות, אבל זה לא הכיוון כרגע). לעומת זאת - בגין עבודה כמובן שיהיה שכר - הקלדה, תרגום, דפוס, רישיון פונט וכו.
<br/>
כנס? בשנה הבאה בירושלים הבנוייה (אולי לא הבאה, אבל בתקווה)
<br/>
<br/>
שלחו לי מייל אם תרצו להתנדב לתרגם/לערוך את הגיליון הראשון (בתקווה שתוך כדי כבר נשיג מימון).
אשמח לעוד שאלות כדי להמשיך ולעבד את הרעיון שלשמו התכנסנו.
<br/>
רוני